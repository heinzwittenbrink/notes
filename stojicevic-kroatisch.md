# O izložbi "Mises en scène"

Lana Stojićević (1989., Šibenik) koristi razne medije, poput kostima i arhitektonskih maketa koje izrađuje za potrebe insceniranih fotografskih serija. Neke od tema koje radovima istražuje su divlja gradnja, ekološko zagađenje, arhitektonska i industrijska baština.  Izlagala je na brojnim izložbama u Hrvatskoj i inozemstvu poput Are you sure you want to leave? (art quarter budapest, Budimpešta, 2022.), Ostrale bijenala (Robotron Kantine, Dresden, 2021.), New East Photo Prize (Calvert 22 Foundation, London, 2016., 2018.) i OFF-bijenala (Teleport Galéria, Chimera-Project, Budimpešta, 2017.). Za svoj umjetnički rad primila je više nagrada, poput Nagrade Radoslav Putar (Institut za suvremenu umjetnost, Zagreb, 2021.), treće Nagrade Ivan Kožarić (MSU, Zagreb, 2021.), nagrade Metro Imaging na izložbi New East Photo Prize (Calvert 22 Foundation, London, 2016.) i godišnje nagrade za mlade umjetnike (Hrvatsko društvo likovnih umjetnika, Zagreb, 2015.). Radi kao docentica na Odsjeku za likovnu kulturu i likovnu umjetnost Umjetničke akademije u Splitu. Živi i radi u Splitu.

## BETONICUS

2020.

Rad je nastao kao rezultat istraživanja skladišta scenografije, rekvizita i kostima Hrvatskog narodnog kazališta u Splitu. Inspirirana činjenicom da neohistoricistički elementi divlje gradnje, koji nisu izrađeni niti u autentičnom vremenu, niti u izvornom materijalu i dizajnu, glume svoje povijesneizvornike, osmišljavam elemente imaginarne predstave. Glavni lik te tragedije je Betonicus, betonski stup apartmanskog zdanja koji u stihovima sanjari da je mramorni antički stup koji je na splitski antički trg Peristil postavio sam Dioklecijan. Drugi lik imaginarne predstave je Plasticus, PVC vrata, koji predstavlja _suptilnu_ devastaciju povijesnih gradskih jezgri. Maketa scenografije predstave Betonicus, koja jasno postavlja likove u apartmanski kontekst, prikazuje scenografsku dogradnju Peristila koji je zamišljen kao lokacija praizvedbe ove neoantičke tragedije. Fotografije prikazuju proces predstave od osmišljavanja scenografije i kostimografije do uskladištenja tih elemenata.

## FASADA

2018.

Godine 1931. povodom tradicionalne kostimirane zabave, arhitekti čiji su Art Deco neboderi definirali izgled Manhattan-a, kostimirali su se u svoje slavne zgrade. U jeku Velike depresije optimistično su slavili budućnost i sadašnjost arhitekture. Dizajn Art Deco nebodera koji se sužavaju prema vrhu, a koji je nazvan _torta_ stilom, direkna je posljedica zakona o zoniranju koji je trebao omogućiti da, uslijed preizgradnje, zrak i svjetlo lakše dopru do ulice. Taj zakon je definirao izgled njujorških nebodera, dok je nedostatak regulacije utjecao na neplansku preizgradnju Dalmacije.

Zato se, kao i kostimirani arhitekti, referiram na sadašnjost i budućnost lokalne arhitekture, i to vernakularne, a ne stručne. Kao _homage_ tom događaju, izrađujem kostim po   uzoru na naglašeno dekorativan stil u kojem se najčešće (ilegalno) gradi u Dalmaciji. Uživljena u ulogu fasade, vanjskog omotača kuće   na kojem privatni ukusi izlaze u javni prostor i sudjeluju u njegovom oblikovanju, ponekad osvajam netaknutu prirodu, a ponekad se uklapam u već izgrađeni krajolik. Ako su Art Deco neboderi oblikom nalikovali na torte, za ovakve kuće nerijetko ćemo reći da izgledaju kao torte zbog dekorativnosti, pastelnih boja i estetike slatkoće.


## PROJEKT VILLA ROZA

2016.

Pseudostručni projektni dio rada ukazuje na nedostatak stručnosti lokalne amaterske i ilegalne gradnje koja je problematičnim procesom naknadne legalizacije bespravno sagrađenih   objekata postala trajna prostorna činjenica. Hipersentimentalno uređenje privatnih turističkih objekata unosi disfunkcionalnost u stereotipnu predodžbu kuće kao   patrijarhalnog statusnog simbola. Serijom fotografija prikazano ceremonijalno rezanje svadbene torte, koju sa stihijskom gradnjom povezuje estetika pretjerane slatkoće, sentimentalnost i megalomanski pristup, završava ostacima nezasitnosti i proždrljivosti, tj. ruševinom ilegalne gradnje.

*Textovi: Lana Stojićević*







